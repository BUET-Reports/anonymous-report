প্রথমেই ক্ষমা চেয়ে নিচ্ছি কারণ আর কোথাও বলার জায়গা না পেয়ে এখানে বলতে হচ্ছে। এডমিন চাইলে ডিলিট করে দিতে পারেন।\r\n\r\n“আম্মু শোন, আমি খারাপ ছাত্র হয়ে গেছি। আমি সারারাত পড়িসি, কিন্তু পারি নাই। সবাই পারে, আমি পারি না। আমি বুয়েটে পড়ব না।\r\n\r\nআমাকে না আম্মু কেউ খেতে বলে না। আমার কেউ নেই। *** ছাড়া আমার সাথে কেউ কথা বলে না। একবার যদি *** যাই, আমি আর আসবো না...\r\n\r\nজানো মা, আমি একটাও আইন অমান্য করিনি। আমি কোনও সালাম মিস করি না। ছোটবেলায়ও আমি সালাম মিস করতাম না। সবাই আমাকে ভালো বলতো...\r\n\r\nবিশ্বাস করো আম্মু, আমি বাজে কথা বলতে চাইনি। আমাকে বাজে কথা বলতে বলে। আমি আর বলব না। আমি না সেদিন অনেক ভয় পাইসি! সারারাত ঘুমাইনি আম্মু...।”\r\n\r\nনা, এগুলো কোন পাগলের প্রলাপ নয়। এগুলো আমাদের এক সতীর্থের অবচেতন মনের কথা। ৯ এপ্রিল ২০১৭। রাত পৌনে ১০টা। স্মৃতি হলে ডিনার করে আহসানউল্লা’র ক্যান্টিনে চা খেতে আসি। যাওয়ার পথে ইউকসু’র সামনে জটলা। ১২ ব্যাচের তৌহিদ শিশিরকে নিয়ে গেলাম ঘটনা জানার জন্য।\r\n\r\n১৬ ব্যাচের একজনের হঠাৎ প্রচন্ড শ্বাসকষ্ট শুরু হয়েছে। সাথে মাথায় এবং পেটে ব্যাথা। রিকশায় করে ডিএমসি’র ইমার্জেন্সিতে নিয়ে যাওয়া হচ্ছে। জিজ্ঞেস করলাম, ইমার্জেন্সি চিনো কেউ?\r\nবলল, কাউকে জিজ্ঞেস করে নেব। চিন্তা করলাম, এই সময় সময় নষ্ট করা ঠিক না। তাই আমি রিকশায় উঠে বললাম বাকিরা আরেক রিকশায় আসো।\r\n\r\nইমার্জেন্সিতে ডাক্তার সাহেব যথেষ্ট আন্তরিকতা নিয়ে সেবা দিলেন। যারা ডাক্তারের অবহেলার অভিযোগ করেন, তারা একবার ডিএমসি’র ইমার্জেন্সি ঘুরে আসতে পারেন। ডাক্তার সাহেবের সাথে কথাও হলো। (ডাঃ তারেক, রাগিব-রাবেয়া মেডিক্যাল কলেজ, Ishtiaque Ahmed Kallol ভাইয়ের ব্যাচমেট, ইনফ্যাক্ট দূর-সম্পর্কের আত্মীয়)\r\n\r\nতিনি যা বললেন, এর কারণ মূলত ডিপ্রেশন। কেননা গরমের এই সময়ে সাধারণত তীব্র শ্বাসকষ্ট ওঠে না। দুপুর এবং রাতে না-খেয়ে থাকায় গ্যাস ফর্ম করেছে। গ্যাসের ঔষধ, ইনজেকশন, আর ঘুমের ঔষধ দিয়ে এক রাতের জন্য এডমিশন দেন। আর পরদিন সকালে সাইকিয়াট্রিস্ট রেফার করেন।\r\n\r\nআর আউট অব মাইন্ড ছেলেটা যা বলেছে, সত্যি বলতে আমার চোখে পানি চলে এসেছে। আমার নিজেরই গিল্টি ফিলিং হচ্ছিল। যদি খারাপ কিছু হয়! ১৪ ব্যাচকে র‍্যাগ দেয়া নিয়ে যখন ১৩ ব্যাচকে ব্যাশিং করা হচ্ছিল এই গ্রুপে, আমার মনে পড়ে, আমিই সম্ভবত প্রথম প্রতিবাদ করেছিলাম। কয়েকজন সিনিয়রের সাথে এ নিয়ে বাক-বিতণ্ডাও হয়েছে। কারণ আমার বিশ্বাস ছিল এবং এখনও বিশ্বাস করতে চাই, বুয়েটে র‍্যাগের এমন ভয়াবহতা ছিল না।\r\n\r\nমনে মনে গালি দিলে মুখের সালামের কী মূল্য আছে! আদব-কেতা শেখানোর জন্য এমন নোংরা পথ কেন বেছে নিতে হবে? সবাই তো একই রকম ব্যাকগ্রাউন্ড থেকে আসে না। একজনের কাছে যা নিছক মজা, আরেকজনের জন্য তা জীবন ধ্বংসকারী হতে পারে।\r\n\r\nডঃ বলেছেন, আর্লি স্টেজে ব্রেক আউট না করলে ছেলেটা মেন্টাল ট্রমায় চলে যেতে পারতো। আমরা, বুয়েটিয়ানরা, নিশ্চয়ই কারও এতো বড় ক্ষতি করতে পারি না! রাত পৌনে ১টায় ডিএমসি-তে ওকে ভর্তি রেখে আসি। কিন্তু সারারাত আমার ঘুম হয়নি। একটা অক্ষর পড়াও হয়নি। হতে পারতো ছেলেটা আমার ভাই।\r\n\r\n..........................................\r\n১৫ এবং বিশেষ করে ১৬ ব্যাচের যারা আছো, তোমাদের ৬-৭ বছরের সিনিয়র হয়েও হাতজোড় করে একটা অনুরোধ করতে চাই। এই বাজে ‘ট্র্যাডিশন’টার যেন রেপিটিশন না হয়, প্লিজ!\r\n...........................................\r\n\r\nসিনিয়র সবসময়ই বড়ভাই হিসাবেই থাকবা। জুনিয়র কেউ বেয়াদবি করলে ৩-২তেও শাসন করা যায়। সেটা সবার সামনেই, র‍্যাগ দিয়ে নয়। ফ্রেশারস অবস্থায় কতোই বা বয়স থাকে! অনেকে বাড়ির বাইরে থাকেনি আগে। কারও জীবনে প্রথম ঢাকায় আসা বুয়েটে। ভাই হারিয়ে ভাই পেয়েছে তোমাদের। ভাইয়ের মর্যাদাটুকু রাইখো, প্লিজ!