Submitter: Anonymous
Email: kuet2k10@gmail.com
এটা বুয়েটের রিপোসিটরি হলেও কুয়েটের একটা ঘটনা শেয়ার করতে চাই যেটা সবার কাজে লাগতে পারে। 

আমরা (2010 ব্যাচ ) তখন ফার্স্ট ইয়ারে পড়ি, ৩-৪ মাস হলো ক্যাম্পাসে। ফার্স্ট ইয়ারের কেউ হলে থাকে না, বরং আশেপাশের মেসে থাকে।  একদিন রাতে আমাদের রশিদ হলের ছাদে আমাদের এক বন্ধুকে বেয়াদবির অপরাধে ডাকা হয় এবং প্রচণ্ড মারধোর করা হয় এবং পরের দিন আবার আসতে বলা হয়। ছেলেটি এতই ভয় পেয়েছিল যে কাউকে কিছু বলে নি। অসুস্থ অবস্থাতেই ছেলেটি পরদিন ক্লাস করে এবং সন্ধ্যায় তার কাঁপুনি দিয়ে জ্বর আসে। তখন তার রুমমেটরা তাকে কি ঘটেছে জানার জন্য বারবার চাপ দিলে একপর্যায়ে সে বলে ০৯ ব্যাচের কয়েকজন ছাত্রলীগের বড়ভাই তাকে পিটিয়েছে । তার অপরাধ ছিল, সে ক্যাম্পাসের ভিতরে এক কোনায় তার বান্ধবীকে নিয়ে বসে ছিল, এবং ভাইদের দেখেও নাকি  না দেখার ভান করেছে। (যদিও সে বলে সে এদের কাউকেই দেখেনি) 

কুয়েটে তখন র‍্যাগিং ব্যাপকভাবে থাকলেও গায়ে হাত তোলার কথা ভাবা যেত না। আমাদের সবাইকে ব্যাপারটা টাচ করে। মেসে মেসে গিয়ে টেন ব্যাচের ছেলেপেলেকে বের করে আনা হয়। এভাবে ঘণ্টা দুয়েকের মধ্যে একটি নির্ধারিত জায়গায় ১০ ব্যাচের প্রায় ৪০০ ছেলে একসাথে জড়ো হয়। সেখানে থেকে ঠিক হয় ০৯ ব্যাচের সেই সন্ত্রাসীদের চার্জ করা হবে, এবং সন্তোষজনক জবাব না পেলে পিটানো হবে। এরপর সেই ৪০০ জন সাধারণ ছাত্র একসাথে রশিদ হলের সামনে যাওয়া হয়। সন্ত্রাসীদের লিডার "কি করবি মারবি?" বলে শুরুতে বুক ফুলিয়ে দাঁড়ালেও কয়েক মিনিটের মধ্যেই মিইয়ে পড়ে। ৪০০ জন ছেলে তাকে ঘিরে ধরে, কিন্তু ভদ্র ঘরের সন্তান হলে যা হয়, বড় ভাইয়ের গায়ে কারো হাত উঠছিল না। তারপরও তাকে কয়েকদফা চর থাপ্পড় মারা হয়। শেষ পর্যন্ত ০৮ এর ভাইয়েরা এসে মিটমাট করে। নির্যাতনকারীরা ব্যক্তিগতভাবে ছেলেটির কাছে এবং পরে ০৯ ব্যাচ পাবলিকলি ১০ ব্যাচের কাছে মাফ চায়। এর একপর্যায়ে তাদের ছেড়ে দেয়া হয়। এরপর বিছিন্ন ঘটনা বাদে আমাদের ব্যাচের কারো উপর আর কখনই র‍্যাগ হয় নাই। পুরো ব্যপারটিতে প্রশাসনের সামান্যতম ইনভল্ভমেন্ট ছিল না। খুব আনন্দের ব্যপার হল, যে ছেলেটিকে নির্মমভাবে পেটানো হয়েছিল, সে ছেলেটি আমাদের ব্যাচ থেকে খুব ভালো ফল করে এবং কুয়েটের সিএসই বিভাগের টিচার হয়। কিছুদিন আগে সে উচ্চশিক্ষার জন্য কানাডায় গেছে। 

বাংলাদেশের সব প্রশাসন ঘুণে ধরা, তাই নিজেরাই নিজেদের বাঁচানোর উপায় খুঁজে বের করো। একা ভয় পেলে সবাই মিলে ওদের ফেস করো। কাউকে যখন রুম থেকে ডাকতে আসবে, যাওয়ার সময় বন্ধু বা বড় ভাইকে বলে যাও। যাওয়ার ১০-১৫ মিনিট পর ওকে বারবার ফোন করো। না ধরলে হল ব্যাচ ডিপার্টমেন্টের  বন্ধুদের জড়ো করো এবং সবাই মিলে সেই রুমের সামনে যেয়ে ছেলেটিকে বাঁচিয়ে আনো। যদি বেশি বাড়াবাড়ি দেখ, সবাই মিলে জানোয়ারগুলোকে দু ঘা বসিয়ে দাও। দেখবে আস্তে আস্তে ওরা ঠাণ্ডা হয়ে যাবে। 

তোমাদের এই আন্দোলনে কোন লাভ হবে না। প্রশাসন যেমন আছে তেমনি থাকবে। বরং তোমরা যদি মেরুদণ্ড সোজা করে না দাড়াও, তাহলে আব্রাররা মরতেই থাকবে। 

ইতি
তোমাদের হিতাকাঙ্ক্ষী কুয়েটের একজন বড়ভাই 