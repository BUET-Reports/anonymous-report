Layla Shams\r\n\r\nগত কয়েকদিনে এখানে অনেক কিছু হয়ে গেছে, যেটা পুরোপুরিভাবে ফলো করতে পারিনি বিভিন্ন কারণে। ৭ তারিখ দেশ ছেড়ে আসবার পর থেকে ইন্টারনেট কানেকশন নেই, গতকাল স্টেবল ইন্টারনেট পেলাম।\r\n\r\n২০১৫ সালের র‍্যাগিং এবং ইভ-টিজিং ইস্যু নিয়ে আমার বিরুদ্ধে কিছু অভিযোগ এসেছে। শুরুতেই বলে নিই, এর মোটামুটি অনেকটাই সত্যি, আগেই সবার কাছে বিশেষ করে Nur Ahmed Sabbir এর কাছে ক্ষমা চেয়ে নিচ্ছি। এই লেখাটা কাউকে দোষ দিতে নয়, ঘটনা এবং পরিস্থিতি বর্ণনা করতে লেখা।\r\n\r\n২০১৫ তে আমরা ছিলাম ১/২ তে। ১৪ ব্যাচের সাব্বিরকে ১৩ ব্যাচের কয়েকজন ছেলেপিলে মিলে মারধোর করে। কেন মারে, এই ব্যাপারটায় যাচ্ছি না, কারণ এটা বর্ণনা করার উদ্দেশ্য এই পোস্টটার না। এর মাঝে সবার কথা আমি জানিনা, তবে দুইজনের চড়ের ভিডিও সাব্বির তার ক্যামেরাতে রেকর্ড করে ফেলে। সেটা সে DSW অফিসে জমা দিয়ে ফেলে, যেটা ২-১ দিন পর জানা যায়। বলা বাহুল্য, দুইজনই তখন আমার অনেক ভালো বন্ধু ছিলো।\r\n\r\nসেদিন আমাদের দুপুরে ল্যাব ছিলো না, আমরা ক্লাস শেষে বাসায় ফিরে যাবার জন্য বের হব, এমন সময় ক্যাফের সামনে অনেক বড় একটা ভীড় জমে যায়। সেখানে বেশিরভাগই ১৩ ব্যাচের, কিছু সিনিয়রও ছিলো। ভীড়ের কারণঃ ১৩ এর দুইজনের চড় মারার ভিডিও এসেছে, তাদেরকে যে করে হোক বাঁচাতে হবে।\r\n\r\nভীড়ের মাঝে ০৯ এর একজন ছাত্রলীগের হর্তাকর্তা ধরণের নেতা বাইক নিয়ে আসে। আমি, আতিকা আর জান্নাতুল তিনজন ক্যাফের সামনেই ছিলাম। দুই র‍্যাগারের একজন আমাদের এসে বলে, তাদের বাঁচানোর একটাই উপায়, সেটা এই নেতা বলে দিবে। পরে সামারি হিসাবে উপায় যেটা নেতা বলে সেটা হলো, সাব্বিরের নামে ইভ টিজিং এর একটা ফেইক কমপ্লেইন্ট দিতে হবে DSW অফিসে। সাথে নানান শর্ত আর আস্বস্ত করবার মত কথা জুড়ে দেওয়া হল, যেমনঃ এই ধরনের ব্যাপার বুয়েটে অহরহ ঘটে, এটা কেউ টের পায় না। অফিসে এই কাগজটা পড়ে থাকবে এবং কেউ পরবর্তীতে এটা ঘাটাবে না। তাছাড়া ব্যাকাপ হিসেবে পলিটিকাল ব্যাপারস্যাপার তো আছেই।\r\n\r\nবুয়েটের রাজনীতি সম্পর্কে আমার তখন কোনো ধারণাই ছিল না। সিনিয়র আর ব্যাচমেটদের কাছে যদ্দুর শুনতাম তা হলো, বুয়েটে এই লীগের লোকজনই হর্তাকর্তা এবং তারাই বুয়েট "কন্ট্রোল" করে। আমরা তিনজন তখন কেমন অনুভব করছিলাম সেটা আসলে এখানে বলে বোঝানো মুশকিল। একটা অজানা আশংকা, সাথে অন্যান্য ব্যাপার আছেই। কিন্তু আমি হয়তো তবু রাজি হতাম না, আমার খুব কাছের একজন বন্ধু আমাকে শেরে বাংলা হলের দিকে যেতে যেতে পথিমধ্যে অনেক বোঝালো যে এই কাজটা আসলে করা তেমন কোনো ব্যাপার না। সে এমনই একজন স্ট্রং এথিক্সের মানুষ, সম্ভবত এজন্য মন অনেকখানিই সায় দিয়ে দিয়েছিলো। আমাদের কম্পলেইনের এপ্লিকেশনটিও সে লিখে দিয়েছিলো।\r\n\r\nআমার বলতে খুবই লজ্জা হচ্ছে, এবং আমি সম্পূর্ণ দোষ নিজের কাঁধে নিয়ে বলছি যে সেই এপ্লিকেশনটি পরবর্তীতে কয়েকজন মিলে জমা দেওয়া হয়েছিল অফিসে। এখান থেকে সামনে কিছু হবে এরকম কেউ ভাবিনি, হয়ও নি, তবে সপ্তাহখানেক পরেই টের পেলাম জীবনে কত বড় দুর্যোগ নিজের হাতে টেনে আনলাম।\r\n\r\nএক সপ্তাহ পর আমার ফোনে একটা কল আসলো, বলা হল ডিসিপ্লিনারি কমিটি থেকে আমাকে ডাকা হয়েছে ইভ টিজিং এর ব্যাপারে৷ তদন্ত কমিটি থেকে আমাদের জিজ্ঞাসাবাদ করা হবে। আমরা তিনজনই খুব ভয় পেয়ে গেলাম, বাসায় এটা বলা অসম্ভব ব্যাপার। আমরা নিজেরা আলোচনা করলাম, র‍্যাগার দুইজন পলিটিক্যাল সিনিয়রদের সাথে আলোচনা করল। আমাদের স্ট্রিক্টলি বলে দেওয়া হল যে কোনোভাবেই সত্যি স্বীকার না করি, করলেই আমরা শাস্তি পাব। আর না করলে কারো কোনো ক্ষতি হবে না। আমরা টানা তিনবার তদন্ত কমিটি ফেস করলাম, অনেকভাবে জিজ্ঞাসাবাদ করবার পরেও আমরা কেউ সত্যি বললাম না, মিথ্যা বলে গেলাম। প্রত্যেকবার আমাদের অসম্ভব মানসিক ট্রমার মধ্য দিয়ে যেতে হয়েছিল, প্রতিবার আমার মনে হত যে এবারই সত্যি বলে দিব, কিন্তু পুরো ব্যাপারটা এতটা ঘোরালো হয়ে গেল যে নিজেরা আতংকে অস্থির হয়ে থাকতাম, কোত্থেকে কী বললে কী হয়ে যায়।\r\n\r\nরোজার ঈদের ৪-৫ দিন পরে আমরা আমাদের শাস্তি পেয়ে গেলাম, দুই টার্ম করে বুয়েট থেকে বহিষ্কারাদেশ। আমাদের মাথায় মোটামুটি আকাশ ভেঙে পড়ল। এবার বাসায় বলা ছাড়া কোনো উপায় ছিলো না আর। বাসায় সব শুনে সবার বাবা-মা সহ ভিসি, DSW স্যার আর ডিপার্টমেন্ট হেডদের সাথে দেখা করলাম, সব খুলে বললাম। আমরা মাফ চাইলাম, আমাদের বাবা-মা রাও মাফ চাইলো। কিন্তু বুয়েট তার সিদ্ধান্তে অটল থাকলো, যেটা আমরা ডিজার্ভ করতাম।\r\n\r\nবিশ্ববিদ্যালয়ের শুরুর দিকে কিছু ব্যাপারে খুব সাবধান থাকতে হয়, প্রথমেই বন্ধু নির্বাচন, তারপরেই আসে নিজের ইমোশন কন্ট্রোল করতে পারা। দুটোর কোনোটাই আমি ঠিকমত করতে পারিনি। বাকিরা এখানে পোস্ট দিয়েছে কি না আমি জানিনা, তবে এই দায় আমি পুরোপুরি আমার ঘাড়ে নিতে রাজি আছি। কারণ ২১ বছরের একটা মানুষের পক্ষে সবচেয়ে খারাপ যে কাজগুলো করা যায়, তার একটা আমি করেছিলাম।\r\n\r\nআমার সাথে সামনাসামনি যখনই যার সাথে এই ব্যাপারে কথা হয়েছে তাকেই আমি খুলে বলেছি যে এই দোষটা আসলে আমার। অনলাইনে কোনোদিন এটা নিয়ে কথা উঠলেও আমি দেখতাম কোথাও সাব্বিরের বা আমাদের নাম আসলো কি না। সত্যি বলতে, আমার ধারণাই ছিলো না যে সাব্বিরকেই সবাই দোষী ভাবতো, কারণ মিথ্যা কম্পলেইনের কারণে শাস্তি আমরাই পেয়েছি। আমাদের ডিপার্টমেন্টসহ অনেক টিচাররাই আমাদের কথা জানতেন, আমাদের চিনতেন। একাডেমিক লাইফ কখনওই সুবিধাজনক ছিলো না, টিচারদের কঠিন দৃষ্টির সামনে লজ্জায় ইচ্ছা করত মাটিতে মিশে যাই। কেউ যদি ভেবে থাকেন আমি খুব ক্লিন ইমেজ নিয়ে বুয়েট থেকে বের হয়ে চলে এসেছি, আমার আশেপাশের সবাই এই ঘটনার কথা জানতো, আমাদের জাজ করতো, অপছন্দও করতো।\r\n\r\nআমার ব্যক্তিগত অভিজ্ঞতার কথা বলি। এই ঘটনার পর আমি নিজের ওপর থেকে সমস্ত বিশ্বাস হারিয়ে ফেলেছিলাম। আমার মনে হত, আমার কোনো কিছু নিয়ে কথা বলার অধিকারই চলে গেছে। অপরাধবোধ, নিজের সব থেকে মূল্যবান জিনিস-এথিক্স কম্প্রোমাইজ করার পর একটা ভয়ংকর গিল্টি ফিলিং, শাস্তি পাবার পর আমার দিকে সবার দৃষ্টিভঙ্গি, সব মিলিয়ে খুব বাজে অবস্থা হয়ে গেল। বাবা-মা স্টে অর্ডার নিয়ে পরের টার্মের ক্লাস করতে পাঠায়, কিন্তু ক্লাসে গিয়ে এমন একটা জায়গায় গিয়ে বসতাম যেন কারো চোখে না পড়তে হয়৷ স্যারদের কাছে যেতাম না লজ্জায়, ভয়ে। বছরখানেক সবার সাথে যোগাযোগ ভয়াবহ রকম কমে গেল। আমি হয়তো বহু আগেই বুয়েট থেকে ড্রপআউট হয়ে যেতাম, কিন্তু ডিপার্টমেন্টের একজন শ্রদ্ধেয় শিক্ষক আমাকে এই অবস্থা থেকে টেনে তুলে আনলেন। তিনি জানতেন, তার সাথে কথা বলতেও আমার সংকোচ হত। তবু বিভিন্ন সময়ে তিনি আমার সাথে যোগাযোগ রাখলেন, কথা বললেন, আশ্বাস দিলেন। আমি ধরেই নিয়েছিলাম এই একটা ভুলেই আমার জীবন শেষ, কিন্তু তিনি আমাকে বোঝালেন- এখানেই শেষ নয়, আমি যদি এখান থেকে ইভলভ করতে পারি সেটাই আমার জন্য অনেক বড়। আমার হারিয়ে ফেলা আত্মবিশ্বাস আবার ফেরত এলো, অনেক মাস পর আমি স্বাভাবিক অবস্থায় এলাম। আমার আজকের এই অবস্থানের জন্যে আমি তাঁর কাছে সারা জীবনের জন্যে ঋণী।\r\n\r\nআরেকজন মানুষের কথা না বললেই নয়, প্রয়াত ভিসি খালেদা একরাম ম্যাডাম৷ আমি যতদিন বেঁচে থাকবো ততদিন তাঁর কথা মনে রাখব। না, তিনি শাস্তি মউকুফের জন্য কোনো তদবির করেন নি, কিন্তু তিনি তখন আমাদের পাশে এসে দাঁড়িয়েছিলেন। অন্তত আমার মনে হয়েছিল যে এই মানুষটি আমাদের পরিস্থিতি বুঝতে পেরেছেন। ১-২ এর টার্ম ফাইনাল পরীক্ষা দিতে পারব কি না জানতে পেরেছিলাম পরীক্ষার এক দিন আগে, তিনি নিজে আমাদের জন্য অড টাইমে বাসা থেকে অফিসে এসে পেপারে সাইন করে দিয়েছিলেন, এমন শাস্তি পাওয়া মেয়েদের জন্য তিনি এতটা করবেন কে জানতো? আমার মনে আছে, রুম থেকে বের হবার সময় আমার মাথায় হাত দিয়ে ম্যাডাম বলেছিলেন, চিন্তা করোনা, ভালো করে পরীক্ষা দাও এখন আগে। পরবর্তীতে ৪-২ এর টার্ম ফাইনালের মাঝখানে বুয়েট থেকে আমাদের সাধারণ ক্ষমা করে শাস্তি মউকুফ করা হয়েছিল।\r\n\r\nএই পোস্টটা কেবলমাত্র আমার নিজের দোষ স্বীকার করে ক্ষমা চাইবার জন্যে দেওয়া। আমি যদি জানতাম যে সাব্বিরকেই অনেকে দোষী ভাবছে, আমি আরো আগেই ব্যক্তিগতভাবে ওর কাছে ক্ষমা চেয়ে নিতাম। ওর সাথে আমার ইন্ডাস্ট্রিয়াল ট্রেইনিং এর সময় দেখা হয়েছে, কিন্তু প্রচন্ড গিল্টিনেস আর লজ্জার জন্যে তার কাছে মাফ চাইতে পারিনি। এটাও আমার আরেকটা বড় দোষ, এই কাজটা আরো বহু আগেই করা উচিত ছিলো।\r\n\r\nর‍্যাগাররা কেউ আমার ফ্রেন্ডলিস্টে নেই, থাকলেও আমি এখানে ট্যাগ করতাম না। কারন বলাই আছে, এই পোস্টটা আমি পুরোপুরি আমার নিজের দোষ স্বীকার করবার জন্যে দিলাম। আমার বিশ্ববিদ্যালয় জীবনে প্রথম দিকের র' ইমোশন, সিদ্ধান্তহীনতা আর বিবেকহীনতার কারণে একটা ভুল করে সেটার মাশুল ৪ বছর ধরে দিয়ে গেছি, সেটা নিয়ে আমার আফসোস নেই আর। কারণ এখন পরিস্থিতি যা দেখছি, I am actually glad that I got punished, I have no affiliation with any ragger any more. I am also glad to post it here so that everyone can see it. Today I feel like a huge burden's been removed from my head.\r\n\r\nসব শেষে আবারও বলি, যে কাজটা আমি করেছি সেটার জন্য আমি অত্যন্ত লজ্জিত। এমন একটা দিনও নেই যেদিন আমি এই ব্যাপারটা নিয়ে রিগ্রেট করিনি। সম্ভবত বাকি জীবনও করে যাবো। বুয়েটের যেকোনো আন্দোলনে, যেকোন কিছুতে নিজে ভোকাল হবার আগে নিজেকে হাজার হাজার বার প্রশ্নের সম্মুখীন করেছি, আমি কি এখানে দাঁড়ানোর যোগ্য? নিজেকে বিবেকের কাছে বারবার ইতস্তত বোধ করেছি। সাব্বিরের কাছে আমি ব্যক্তিগতভাবে ক্ষমা চেয়েছি। শাস্তি যেহেতু আমরাই পেয়েছি তাই আমি ধরেই নিয়েছিলাম ব্যাপারটা আমাদের দোষ হিসেবেই সবাই জানে। কিন্তু এখন জানলাম যে সবাই তাকেই উল্টো দোষী হিসেবে জানতো। সব বিষয়ের মত এই ব্যাপারে তাই একটা পোস্ট লিখলাম, ইন্টারনেট কানেকশন ঠিক করে না পাওয়ায় দেরি হয়ে গেলো, দেরি হয়ে গেলো বলে অনেক দুঃখিত।