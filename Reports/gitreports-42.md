আমার ১-১ এর জঘন্য স্মৃতিঃ\r\n\r\nবুয়েটে আসার পর আমার পুরো ১-১ এ ত্রাস সৃষ্টির একমাত্র প্রধান কৃতিত্ব শেরে বাংলা হল ও মেকা ১৬ এর আসিফ রায়হান মিনারের। আমাদের ক্লাস শুরুর কয়েকদিনের মাথায়ই আমাদের ক্লাসে মেকা ১৬ আসে এয়ার ইলেক্সনের জন্য। তখন হঠাত মেকা ১৬ থেকে আমাকে ডেকে নেয়া হয় এবং বুয়েটে আসার আগে আমার দেয়া একটা স্ট্যাটাস নিয়ে প্রশ্ন করা হয়। এই অবস্থায় আমি শেরে বাংলার রেসিডেন্ট শোনামাত্র(তখনো হলে উঠি নাই) মিনার আমার উপর চড়াও হয় এবং ক্লাসের মধ্যে আমার সাথে বাজে আচরণ করে। তখন ওখানে উপস্থিত মেকা ১৬ এর ভাইরা তাকে আটকায় এবং আমার এলাকার মেকা ১৬ এর এক ভাই তাকে আমার গায়ে হাত তুলতে নিষেধ করে। তখন সে আমাকে পাশের রুমে নিয়ে যায়, সেখানে সাথে অন্য দুয়েকজন ভাই যায়। ওই রুমে যাবার পর মিনার আমাকে কান ধরিয়ে এক পায়ে দাড়া করিয়ে রাখে ও মারার হম্বিতম্বি করে। তখন ওনার সাথে যাওয়া মেকা ১৬ এর বাকিরা তাকে আটকায়, তবে আমাকে দুয়েকটা বকা ঝকা করেন। সে আমাকে মেকানিকাল এসোসিয়েশন এর রিপ্রেজেনটেটিভ পদে নির্বাচন করতে আটকায়, বলে যে আমি বেয়াদব ও সিনিয়রদের সাথে কাজ করতে অযোগ্য।অথচ ১৩,১৪ এর ফেস্ট আর ১৮ এর রিসেপসনে আমি খুবই সক্রিয় থাকি অথচ মিনার নিজে কখনো ডিপার্টমেন্টের কোনো কাজে আসে নাই। এরপর মিনার আমাকে শাস্তি হিসেবে প্রতিদিন ক্লাসের পর তার সাথে তার ক্লাসরুমে দেখা করতে যেতে বলে। কিন্তু আমি যাই নাই ভয়বশত। এই নিয়ে সে আমাকে একদিন ডেকে পাঠায়। এমতোবস্থায় আমার এলাকার এক মেকা ১৬ এর ভাই তিতুমীরে তার রুমেই আমাকে ডাকেন যেখানে মিনার আগে থেকে ছিল। ওখানে আমাকে মিনার এক পায়্র প্রায় এক ঘন্টা দাড়া করিয়ে রাখে। এইসময় রুমে উপস্থিত অন্য ভাইরা ক্ষেত্রবিশেষে বকাঝকা করলেও মিনার উত্তেজিত হয়ে যেন মারধোর না করে সে বিষয়ে খেয়াল রাখে। এই র‍্যাগের পর মিনার আমাকে হলে উঠার আগে হলের সব ১৬ এর পারমিশন নিয়ে উঠতে হবে এইটা বলে। এরপর আমার এলাকার ওই ভাই আমাকে ট্রমা কাটিয়ে কথাবার্তা বলে স্বাভাবিক করেন এবং খাইয়ে ফেরত পাঠিয়ে দেন। এরপর শেরে বাংলা হলে মিনারের সাথে দেখা করতে গেলে মিনার আমাকে নিয়ে ১০০০ ব্লকের ডানদিকের একটা রুমে যায় এবং সেখানে সে আমাকে মুরগি হয়ে থাকতে বলে রুম থেকে চলে যায় এবং সারারাত সে আসে নি। তিন চারঘন্টা পর অঈ রুমে এক বড় ভাই এসে আমাকে চলে যেতে বলেন। কিন্তু পরদিন আমি মিনার ভাইকে না বলে চলে আসায় সে আবার বকাঝকা করে। সে তখন আমাকে বলে মেকা ১৬ এর ১৮০ জনের সবাইর সাথে দেখা করে, সব হলের রেসিডেন্টদের রুমে গিয়ে দেখা করে নাম সাইন করিয়ে আনতে হবে। কিছুদিনের মাথায় ক্লাব ফেয়ারে আমি একটা ক্লাবের কিছু ফর্ম হাতে নিয়ে অডির সামনে দাড়িয়ে ছিলাম। হঠাত মিনারের সাথে আমার সম্মুখে চোখাচোখি হয়। তখন আমি ফর্মগুলো যেন উড়ে না যায় তাই ডান হাত দিয়ে ফর্ম চাপা দিয়ে রেখেছিলাম ও ভুলে বাম হাত দিয়ে সালাম দিয়ে ফেলি। এরপর সে আমাকে অডির সামনেই অন্য কয়েকজন ১৬ এর সামনে আমাকে কান ধরায়। \r\n\r\nমিনারের সাথে পরবর্তী ঝামেলা হয় মেকা ১৬ এর এক ভাইকে আমি চিনতে না পারায়। এই কথা শুনে মিনার আমাকে ২০০৫ নাম্বার রুমে নিয়ে মারধোর শুরু করে। থাপ্পড় মারার পর সে জুতা দিয়ে মারতে উদ্দ্যত হয় এবং মারে। এদিকে সে ফোন করে মেকা ১৬ এর অই ভাইকে ডেকে নিয়ে আসে, তখন মেকা ১৬ এর ওই ভাই আমাকে মারা হচ্ছে দেখে বেশ ক্ষীপ্ত হন এবং ব্যাপারটার বিরোধীতা করেন। পরে তিনিই রুম থেকে আমাকে বের করে রুমে ফেরত পাঠিয়ে দেন। এরপর হলের সুবর্ণজয়ন্তীর সময় মিনার অন্য সিনিয়রদের সামনে ডেকে নিয়ে কোনো কারন ছাড়াই বলে যে আমি প্রচন্ড বেয়াদব এবং আমি যদি হলের কোনো প্রগ্রামে আসি তবে তার অনুমতি নিয়ে হলের কিছুতে আসতে হবে। \r\n\r\n‌আমার ফার্স্ট ইয়ারের সময়টা পুরোপুরি মিনার এর করা জঘন্য আচরণের জন্য ট্রমাটাইজিং হয়ে ছিল। এইটা সত্যি যে মেকা ১৬ সহ হলের ও এলাকার ১৬ এর অনেক ভাইই আমাকে অনেক পছন্দ করতেন তারা হেল্পও করতেন সব সিচুয়েশনে। কিন্তু মিনারের কারনে আমার পুরো ফার্স্ট ইয়ারে ১৬ এর সাথে ফ্রি হতে অনেক সমস্যার সৃষ্টি হয় এবং সবার সামনে সে বাজে আচরণ করায় অন্য সিনিয়রদেরও আমার ব্যাপারে অযথা বাজে ধারণা তৈরি হয়। \r\n‌এই ট্রমার কারনেই আমাদের রিসেপসনের সময় যখন মজা করা ও ফ্রি হবার স্বার্থে ১৩ থেকে স্টেজে তোলা হয় তখন আমি ব্যাপারটায় আরও মানসিক বিপর্যস্ত হয়ে পড়ি। কারন মিনারের করা জঘন্য আচরণের দরুণ আমি সিনিয়রদের প্রতি আতনককর একটা দৃষ্টিভঙ্গি নিয়ে ছিলাম।\r\nমেকা ১৬ এর অনেকে হয়ত ছিলেন এই সময়গুলোয়, অনেকেই সাধ্যমত হেল্প করেছেন জানি, বিশেষ করে সুমিত ভাই, সিয়াম ভাই আর লাবিব ভাই অই সময়টায় সবচেয়ে বেশি পাশে ছিলেন যাদের কারনে আমি কিছুটা স্বাভাবিক হই। অনেকেই হয়ত ক্লাসরুমে এই ঝাড়াঝাড়ির সময় ছিলেন কিন্তু তেমন কিছু বলেন নাই। তাদের প্রতিও আমার কোনো অভিযোগ নাই। আমি নিজেও যখন ১৭ থেকে ১৮ ক্লাসে যায় এবং সেখানে বকাঝকা হয় ওখানেই ছিলাম। যদিও আমার যতদূর স্মরণে আসে বকাঝকা শুরু হবার পর আমি প্রতিবারই ক্লাস থেকে বের হয়ে দরজার বাইরে দাড়িয়ে পরে দরকারি আলোচনার সময় আবার ভিতরে ঢুকি। যাইহোক এসব কিছুর জন্য আমি ১৮ এর কাছে ক্ষমাপ্রার্থী এছাড়া ব্যাচ হিসাবে আগেই আমরা এই চুপ থাকা নিয়ে এপলজিও দিয়েছি।