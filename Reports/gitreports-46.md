প্রযুক্তির উৎকর্ষতা যেমন পুরো পৃথিবীকে আমাদের হাতের মুঠোয় এনে দিয়েছে, বর্তমান বাংলাদেশ প্রেক্ষাপটে তেমনি অতি আপন প্রাণটাকেও বেশ যত্ন করে পুরে দিয়েছে অপরের হাতের মুঠোয়। প্রযুক্তিকে ব্যবহার করে গুটিকয়েক অপরাধী নিজেদের জন্য অপরাধের নতুন নতুন সব রাস্তা তৈরী করে নিয়েছে। এমনই এক রাস্তা তৈরী করে নিয়েছে আমাদের আজকের আলোচিত অপরাধীরা। আর সংক্ষেপে তা হল বসে বসে অপরের ফেইসবুক পেইজ চেক করা আর সেই অনুযায়ী পরবর্তী ব্যবস্থা (!) নেয়া। আর সেই পরবর্তী ব্যবস্থার পরিকল্পনা……হ্যাঁ সেটাও প্রযুক্তি ব্যবহার করেই- ফেইসবুকের সিক্রেট গ্রুপ (অমিত সাহার “সিক্রেট ফেইসবুক গ্রুপে” পরিকল্পনার স্বীকারোক্তি)। অপরাধীরা প্রযুক্তি ব্যবহার করে যখন আমাদের নির্যাতনের জন্য রাস্তা খুঁজে বের করতেছে তখন আমরা যদি নিজেদের বাঁচানোর জন্য প্রযুক্তিকে ব্যবহার করতে না পারি তবে দেশসেরা প্রযুক্তি বিশ্ববিদ্যালয়ে পড়ে লাভটা কি হল? আমরা যদি আমাদের শেখা প্রযুক্তি দিয়ে নিজেদের জীবনটাই বাচাতে না পারি তবে দেশের আর কোন কাজে লাগবে এই প্রযুক্তি? আর কোন কাজে লাগবে আমাদের মত প্রযুক্তিবিদ? \r\n\r\nলেখা কিছুটা বড় হয়ে যাচ্ছে। বিরক্তি এড়াতে প্রথমেই এ লেখার উদ্দেশ্য আলোচনা করা যাক-  \r\n১. আবরার হত্যার বিচারের দ্বারা একটা অপরাধের না হয় বিচার হল। কিন্তু আরও যারা বিভিন্ন সময় বুয়েটিয়ানদের নির্যাতন করেছে সেসব অপরাধীর কি হবে?\r\n২. যদি ঐসব অপরাধীর কিছু না হয় তবে পরিস্থিতি ঠাণ্ডা হওয়ার পর তারা যাতে একই কাজ আবার না করতে পারে তার কি ব্যবস্থা হবে? (প্রশাসন কতটা কি করতে পারবে এটা নিয়ে কথা না বাড়ানোই ভাল)\r\n৩. নতুন করে যাতে এমন অপরাধ না হয়/ অপরাধী তৈরী না হয় তার কি ব্যবস্থা হবে? (এটাই আমাদের প্রধান উদ্দেশ্য। ছাত্র রাজনীতি এর পূর্বেও বন্ধ হয়েছে বুয়েটে আবার শুরু হয়েছে। এখনই আমরা দেখতে পাচ্ছি যে বুয়েটে ছাত্র রাজনীতি বন্ধের বিরুদ্ধে কথা বলার মানুষও আছে। আর একবার বন্ধ হওয়ার পর পুনরায় ছাত্র রাজনীতি শুরু হলে যে রাজনীতিতে ধোয়া তুলসিপাতারা আসেনা তাও বলার অপেক্ষা রাখেনা; ধোয়া তুলসিপাতারা আসলে সাবেকুন নাহার সনির পর আর আবরারের তৈরী হতনা)\r\n\r\nধরে নিলাম আবরার হত্যার সুষ্ঠ বিচার হবে। কিন্তু এক্ষেত্রেও সর্বোচ্চ যেটা হতে পারে তা হল দুই একজনের যাবজ্জীবন (ফাঁসি ছাড়া যদিও কিছু মানতে পারবনা আমরা) আর বাকিদের কয়েক বছরের জেল। এরপর যাদের যাবজ্জীবন হয়েছে তারা আবার রাষ্ট্রপতি কর্তৃক ক্ষমাপ্রাপ্ত হবে (এরকম মেধাবী ছেলেরা একটা ভুল করেছে বলে সারাজীবন জেলে পচতে হবে!!!)। আর যাদের অল্প সময়ের শাস্তি হবে তারা জামিন এ বের হয়ে আসবে অথবা জেল খেটে বের হলেও দল কর্তৃক ভাল পদ পেয়ে যাবে (দলের ও তো একটা দায় আছে; পূর্বের অভিজ্ঞতা এমনই বলে)। যাই হোক যাবজ্জীবন যদি ১৪ বছর হয় (আমি আইন বিশেষজ্ঞ নই, তবে এমন ই জানি) তাহলে ১৪ বছর পর এদের সাজাটা শেষ হয়ে গেল। কিন্তু আবরার এর বাবা (যার কাধে ছেলের লাশ বইতে হল) আবরার এর মা (…………) আবরার এর ছোট ভাইটা আবরার এর বন্ধুবান্ধব এলাকাবাসী এদের দিলের জখম ও কি ১৪ বছর পর শুকিয়ে যাবে? আর আমরা যারা বুয়েটিয়ান আছি? আমাদের ক্ষতগুলোও (ক্ষতগুলো বললাম কারণ ক্ষত তো আর এই একটা না) কি শুকিয়ে যাবে?\r\nনা হয় ধরেই নিলাম আবরার এর খুনিরা কিছুটা সাজা পেল। কিন্তু অন্য যেসব ছেলেরা বিভিন্ন সময় নির্যাতিত হয়েছে? ঐসব নির্যাতনকারীদের কি হবে? এদের তো কোন শাস্তি হচ্ছেনা। এরা কি তবে এমনিতেই পার পেয়ে যাবে? যেই ছেলেটা নির্যাতনের শিকার সে কিন্তু সারাজীবন ভুগবে; কেউ শারীরিকভাবে আবার কেউবা মানসিকভাবে। নির্যাতনকারীরা আজ গর্তে লুকিয়ে থাকলেও দুইদিন পর পরিস্থিতি ঠান্ডা হলেই আবার তারা বুক ফুলিয়ে ঘুরে বেড়াবে। আবার এক একজন নতুন আবরারকে খুঁজতে থাকবে। তবে এবার আর কিন্তু মেরে ফেলবে না! এক ভুল এরা দ্বিতীয়বার করবেনা। মেরে ফেললে লাভের চাইতে ক্ষতি বেশী- এটা তারা ভালো করেই বুঝে গেছে। সুতরাং এখন থেকে চলবে আধমরা করে ছেড়ে দেয়া।  \r\nবুয়েট প্রশাসন যে কি করতে পারবে এইটা নিয়ে কথা বলার মনে হয়না প্রয়োজন আছে (প্রশাসনের মূলাতে যারা সন্তুষ্ট তারা যেন আগের মূলাগুলোর জাত, আকার, আকৃতি নিয়ে ভালভাবে চিন্তা করেন)। কিন্তু আমাদের নিজেদেরও কি কিছুই করার নেই? প্রশাসনের বাইরে আমাদের সাধ্যের মাঝে কিছু করার আছে কিনা সেটা নিয়ে ভাবার সময় হয়েছে। অন্য বিশ্ববিদ্যালয়গুলো কি করবে জানা নেই। কিন্তু আমরা বুয়েটিয়ানরা, চাইলেই কিন্তু এই সোনার ছেলেদেরকে চিহ্নিত করতে পারি, বয়কট করতে পারি আমাদের বুয়েটিয়ান পরিবার থেকে। \r\nএখন আমরা আমাদের মূল পরিকল্পনাটা আপনাদের সাথে শেয়ার করছি। আমরা একটা ডেটাবেজ বানাতে পারি এই সমস্ত নির্যাতনকারীদের সম্পর্কে। যেখানে থাকবে তার নাম, ছবি, ব্যাচ, ডিপার্টমেন্ট আরো যত তথ্য দেয়া যায় এমনকি সাথে নির্যাতনের বর্ণনা। যাতে দেশে এবং দেশের বাইরে সমস্ত বুয়েটিয়ানদের কাছে তার পরিচয় পরিষ্কার থাকে। বয়কটের কিছু ক্ষেত্রের উদাহরণ দেয়া হচ্ছে-- চাকরি দেয়ার আগে ডাটাবেজটা চেক করে নেয়া(যে সমস্ত বুয়েটিয়ান ভাইদের নিজস্ব স্টার্ট আপ আছে/ বিভিন্ন বেসরকারি প্রতিষ্ঠানে নিয়োগ নিয়ন্ত্রণ করেন। এছাড়া বুয়েটিয়ানদের বাইরের কেউ যদি চাকরি দেয়ার আগে চেক করে নিতে চায় তাহলে সেও দেখতে পারবে; সরকারি ক্ষেত্রে তো আর সম্ভব না) টিউশনির ক্ষেত্রে ছাত্র বা অভিবাবক, স্কলারশিপ এর রিকমান্ডেশন দেয়ার আগে স্যাররা, বিয়ের সময় কনেপক্ষ (শুনতে যেমনই লাগুক) অথবা যখন প্রয়োজন হয় তখনই যেনো চেক করা যায়।\r\nএটা কার্যকর করা গেলে যেভাবে ভবিষ্যতে এই ধরনের নির্যাতন বন্ধে ভূমিকা রাখবে- আজ আমরা দেখছি অনেক ছাত্র তাদের নির্যাতনের কাহিনি শেয়ার করছে যারা এতদিন চুপ ছিল। এদের মাঝে যে শুধু রানিং ব্যাচ এর ছাত্ররা আছে তা কিন্তু নয়। অনেক সিনিয়ররাও আছেন। উনারা কেন এতদিন চুপ ছিলেন বলতে পারেন? কারণ- \r\n১. শেয়ার করার মত কোন প্লাটফর্ম ছিলনা। \r\n২. বিচ্ছিন্নভাবে শেয়ার করেও কোনো লাভ হতনা। \r\nআর রানিং স্টুডেন্টদের চুপ থাকার পেছনের কারণটা হল ভয়- যদি কাওকে বলি তো আবার নির্যাতনের শিকার হতে হবে। আমরা যদি আজ এমন একটা প্লাটফর্ম তৈরী করতে পারি তবে সেখানে ভিকটিম তার নির্যাতনের কাহিনী শেয়ার করতে পারবেন; রানিং থাকা অবস্থায় শেয়ার করতে না পারলেও পাশ করার পর হলেও পারবেন (যদিও আমরা চাইনা আর কখনো এসব ঘটুক)। নিচের অ্যালগরিদম দেখলে বিষয়টা বুঝতে সহজ হবে-\r\nধাপ-১. এখন যতজন নির্যাতনকারীর সম্পর্কে জানা যাবে সবার তথ্য ডেটাবেজে রাখা।\r\nধাপ-২. তাদেরকে চিহ্নিত করা।\r\nধাপ-৩. বুয়েটিয়ান পরিবার থেকে তাদের বয়কট করা।\r\nএই কাজগুলো করতে পারলে ভবিষ্যতে নির্যাতন করার আগে অন্তত এই কথা ভাবতে হবে যে আমি যাকে নির্যাতন করছি সে হয়তো ভয়ে আজ অভিযোগ নাও করতে পারে। কিন্তু বুয়েট থেকে পাস করে বের হওয়ার পর ঠিকই করবে এবং এই কারণে আমাকে বুয়েটিয়ান পরিবার বয়কট করবে।\r\nতো এই কাজটা করবে কে? এই ক্ষেত্রে এগিয়ে আসতে হবে আমাদের অ্যালামনাইদের বিশেষ করে যারা দেশের বাইরে স্থায়ী হয়ে গিয়েছেন। দেশে যারা আছেন তাদের জন্য এই কাজটা করা কঠিন (কেন তা আশা করি সবাই জানে)। আর যাতে কোন আবরার কে প্রাণ দিতে না হয়, কোন মায়ের কোল খালি না হয়, কোন বাবাকে ছেলের লাশ কাধে বইতে না হয়, প্রথম বর্ষের ছেলেদের যাতে আতঙ্কে আধমরা হয়ে দিন কাটাতে না হয় (কয়টা লিখব!!!)  এজন্য আমাদের সিনিয়র ভাইদের দৃষ্টি আকর্ষণ করছি। বিশেষ করে ঐ সমস্ত বড় ভাই যারা কিনা আজ আফসোস করতেছেন যে উনি যখন বুয়েটে ছিলেন তখন যদি এইগুলার বিরুদ্ধে রুখে দাড়াইতেন তাহলে আজ আবরারের এই পরিণতি হইত না। আপনাদের অ্যালামনাইদের কাছে করজোড় অনুরোধ করছি এগিয়ে আসার জন্য। না হলে হয়ত বেশীদিন অপেক্ষা করতে হবেনা আবার কোন সনি/আবরার কে দেখতে। যদি এইটা পছন্দ না হয় তবে অন্যভাবে হলেও করেন। প্রয়োজনে সবাইকে নিয়ে চিন্তা করেন কি করা যায়। তারপর ভাল একটা পরিকল্পনা করে সে অনুযায়ী সামনে আগান। কিন্তু দয়া করে শুধু প্রশাসনের ভরসায় বসে থাকবেন না। আর যারা এখন আন্দোলন করতেছ তোমরা চেষ্টা কর আমাদের সিনিয়রদের সাথে নিয়ে এমন কোন প্রতিরোধমূলক ব্যবস্থা নিতে। তা না হলে লম্বা সময়ের জন্য এই আন্দোলন কতটুকু ফলপ্রসূ হবে তা আরেকবার ভেবে দেখার অনুরোধ রইল।\r\n